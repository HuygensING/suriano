
--- page 385r---
Prima
n° 446 fin 447
Serenissimo Principe
dalle precedenti lettere mie haverà la Serenità vostra inteso
come il signor conte di Mansfelt si era condotto nel paese
del conte di Embden. Per sua habitatione haveva presa
la terra di Aurich, ma ha stimato più proprio
condursi più a dentro colle sue genti, et retirarsi per
la sua persona a Hoordem. Ma come nell’entrata
in quel contado la sua militia ha usate delle solite
insolenze contro gl’habitanti, così ha anco conti-
nuato con desolatione di molte povere genti, onde
s’è risoluto esso Mansfelt di far impiccar da
dodici de’ più insolenti sperando col castigo di
costoro metter in timore, et disciplina gl’altri.
In tanto sono ricorsi a questi signori Stati, deputati
del conte d’Embden, delli inhabitanti nel Paese, et
della stessa città querelandosi, et lamentandosi
ognuno per la parte sua. Le risposte sono di buone
parole; ma non concludenti al desiderio delle parti
offese, che vorrebbono bene, che l’auttorità delli
signori Stati servisse per far uscir Mansfelt dal loro
continente; sopra che si iscusarono sue Eccellenze colla 
--- page 385v---
 solita risposta, che Masfelt non è in loro servitio.
Quel signore sta attendendo quello, che di qua gli manderà
il re di Bohemia della risolutione del padre. Il
mercante Doulbier solicita li signori Stati alla sodisfattione del
già promesso; ma incontra le solite dilationi, et
l’attentione in che stano anco l’Eccellenze loro di quello
risolverà Inghilterra senza dichiarirsi né dar alcuna
intentione che servi per metter in speranza di effetto
all’instanze che Mansfelt fa loro col mezo di ess[o]
Doulbier.
Sabbato passato capitò a questa Maestà una lettera del
consiglier Pauli, che a nome suo si trattiene in Inghilterra et
era de’ 21 del passato, nella quale con parole generali
scrive la volontà di quella Maestà esser che sia
restitito il Palatinato, et l’elettorato, et che per
questo, non restituendo l’Imperatore, gli farà la guerra,
et si rimette al di più, che più espressamente scriveva
il baron Chichiester a questo signor ambasciator Carleton
parlando in maniera, come se le lettere fossero
già in viaggio nanti ’l partir delle sue et pur 
--- page 386r---
 ancor non sono arrivate. Né si sa che sperare di bene
anzi li ministri di questo Principe formano mal giudicio
perché se vi fosse stato qualche cosa di buono non si
haverebbe lasciato di darne parte al Pauli: tuttavia
con ansia si attendono dette lettere.
Il desiderio è che portino concetti tali, che spargendosene
la voce servi ad eccitar gl’altri principi, et par-
ticolarmente questo si vorrebbe per la congiuntura
che s’incontra d’una recente convocatione
de’ principi della Bassa Sassonia, intimato per li 15
del presente parmi nel ducato d’Holstein, ove
intervenirà anco il re di Danimarca preveden-
do molto bene et queste Maestà, et gl’adherenti suoi,
et li signori Stati in particolare che esso re di Danimarca
né altri si muoveranno, che Inghilterra non dia la
mossa con una suda, ferma, et sicura risolutione.
Ancor Franchendal con gl’ultimi avvisi stava in piedi, ma
si tiene per fermo, che non possi molto durar che
non cadi in mano di Tilly et nonostante quello
che scrive Dighbi di nuovo dalla corte di Spagna 
--- page 386v---
 come sono avvisate queste Maestà, che il Catholico, non
facendo l’Imperatore la restitutione, che si ricerca, unirà le
sue con le forze d’Inghilterra; l’avviso havuto, che detta
Maestà catholica habbi fatto col mezo dell’Infanta scriver
a Tilly di non assediare, o di levar l’assedio posto,
si tiene che li perseguirà alla presa di tutto; fondati assai
bene questi ministri della maestà di Bohemia sopra
lettere havute nuovamente di Francfort, che le truppe
spagnuole che si trovano nei presidii di Oppenheim,
Crucinach, et Altzem dovevano andar a congiungersi
con le truppe di Tilly a’ fine di non restar escluse
dalla restante preda.
La interezza, et irresolutione dell’Inghilterra dando da pensar ad
ognuno, ha principalmente mosso il conte di Mansfelt a
considerar anc’egli di quello possi fare, non capendo
con un numero di militia mal pagata da lui, come
poter sussister, et desiderando pure apportar qualche
solievo alle cose di Alemagna ha pensato di ispedir
al Christianissimo per veder pure se di là potesse
cavar qualche cosa dell’intentione, che par che 
--- page 387r---
 habbi havuta, che quella Maestà darebbe qualche
assistenza. La persona di che si vale il Conte in questo
et nel portar sue lettere al Re è il capitan Tournon
che venuto a sue mi ha salutato dalla parte di esso
Conte, et dettomi pregandomi di tenerlo in me, che le
lettere contengono in particolare di essortar sua Maestà christianissima
a fare colle armi di lui una diversione in Alemagna,
rimostrando, che questo gioverebbe molto più all’interesse
commune, che se lo volesse impiegar altrove. Doveva
ispedirsi di qua fino a’ 30 del passato; ma questo
Re l’ha trattenuto fino a sabbato sperando pure
haver qualche avviso d’Inghilterra di buona risolutione
per tanto più muover sua Maestà christianissima a far qualche
cosa per lui. Esso re di Bohemia ha pur anc’
egli scritto a quella Maestà, et per quanto ho po-
tuto cavare parmi, che le lettere contenghino
li medesimo concetti di diversioni, et di aiuti per li suoi
interessi; poiché gli par di vedersi altrimenti appoggiato
ad una debolissima speranza. Io ho mostrata
buona ciera a detto Turnon, lo hebbi una sera 
--- page 387v---
 a cena meco, et non trovo in lui se non una libertà
di parlare, et egli medesimo dice che questa l’ha fatto patire
a Venetia; giurandomi, che mai ha havuto, né mai
haverà altro desiderio, che di servir quella serenissima
Republica; et che in altra occasione saprebbe meglio governarsi
havendo già imparato come si debba proceder, in
che maniera parlare, et portar riverenza ai patroni.
Io lo lasciai dire, aggiungendoli però, che bisognava
che si governasse con maggior discretezza, et prudenza.
Non si meravigli la Serenità vostra che ’l signor conte di Mansfelt si
vagli di quest’huomo in tal occasione perché sendo esso
Conte fino si vale di quei soggetti, che pare a lui
che possino inalzar, et portar le cose sue al suo van-
taggio, et con poca spesa, et poco rumore cavar
frutto da’ suoi disegni. In Francia si vale di questo
soggetto, in altri luochi di più sedate persone.
Et esso Turnon ricercarà anco a sua Maestà christianissima li resti
di quanto va creditore detto Mansfelt della pensione
che dice essergli promessa di otto mille scudi per anno.
Di tutto ho data parte all’eccellentissimo signor ambasciator Pesaro acciò 
--- page 388r---
 possi tirar il netto, et il vero delle trattationi di Turnon
dando le lettere a lui medesimo, che mi ha pregato di
raccomandarlo ad esso eccellentissimo Pesaro, dal quale mi ha
detto che vuol prender consiglio, et assistenza. Ma
per altro camino ho inviato all’Eccellenza sua il dupplicato.
Quelli della guarnigione spagnuola di Goch, così commandati,
preso pretesto per quei pochi amutinati, che sono capitati
di qua pretensori di paghe dal re di Spagna, si sono
acn’essi (finti però) dichiariti come amutinati, et
secondo, che queli hanno messo in contributione
diversi luochi neutrali; così essi di Goch, hanno
intimato con una lettera sottoscritta come da un
eletto d’amutinati, ad un gentilhuomo di Gheldria
di portarli 400 raistaleri altrimenti sarebbono venuti
ad abbrucciar tutto il suo cominciando ad attaccar
il fuoco ad una picciola tesa, che la consumò. Et di
più che dovesse venire ad accordar in cinquanta
raistaltri per settimana. Questa maniera di fare
è riuscita di dispiacere alli signori Stati; onde hanno
commandato al governator del forte di Schinch, che nella 
--- page 388v---
 maniera, et coll’istesso termine facci intimar (come se fosser[o]
amutinati) agl’habitanti intorno Goch onde non si
sente che cridori, et lamenti de’ poveri paesani.
A Doncherchen sono stati impiccati vintiquattro pescatori
sudditi di questi paesi cosa insolita, et inaudita non
osservata in tutte le guerre passate, sendosi sempre
liberati li pescatori con un ranzone; et parmi che
in Zelanda siano stati impiccati doi
frati, et un prete che da molti mesi in qua erano
prigioni ritenuti mentre passavano per là andando
in Spagna per veder di tirar dalle mani di Leo-
poldo doi ministri della religione riformata, cred’io
che fossero Grisoni.
Non so come se la passerà un iesuita, che ultimamente è stato
preso a Goudem, il quale è stato condotto qui per
ordine dei signori Stati, et contra il Placart dell’Eccellenze
loro s’è lasciato trovar in questi paesi.
Hieri arrivò in questo luoco il marchese Carlo di Bada,
che non ha molto era a Venetia. Io l’ho visitato
questa mattina, se ben non voleva in maniera alcuna 
--- page 389r---
 ammettermi alla visita dicendo al mio che mandai
innanti, che a lui toccava haver questo honore di
veder prima me nella mia casa, come poi a me
ha detto ancora, havendolo sopravenuto, che gl’
oblighi, che haveva alla Serenità vostra per li favori ricevuti
da lei, per la protettione, che haveva havuta della
persona sua mentre era stato necessitato abban-
donar l’Alemagna gli commandavano di venir
ad attestarmi il suo debito, che mi pregava di con-
fermarlo a vostra Serenità, et per rendersi capace di poter
un giorno servirla. Usando altri concetti tutti
pieni d’affetto devoto et di riverenza verso di lei
è Principe molto spiritoso, ha maniere molto
prudenti, et con sodi discorsi dà segno di dover
far ottima riuscita; et io non mancarò di usargli
ogni dimostratione di honore per renderlo tanto
più devoto al servitio di quella serenissima Republica.
Hanno questi signori havuti avvisi, che ’l Luz sia andato ad
incontrar il signor ambasciator Berch; ma non restano senza 
--- page 389v---
 qualche martello del viaggio, che doppo Turino sarà per fare
quel signore dubitando assai di qualche inconveniente, che
gli possi succeder.
Da quanto io esposi li dì passati della venuta in Francia
del signor duca di Savoia, et che seco doverà esser l’eccellentissimo
signor ambasciator Morosini qualcheduno m’ha dimandato se sua Eccellenza
continuerà il suo viaggio per qua, o pur se ritornerà
a Turino. Dissi che non sapevo; ma che più tosto
pensavo, che dovesse ritornare non havendo ancora il
suo successore; ma che credevo bene, che a sua Eccellenza sareb-
be stato di gran commado se havesse potuto continuar
il suo viaggio: poiché già anc’io l’havevo provisto
di qualche servitore, di fieni, di paglia, di biada,
di legna, et turba per brucciare, che havevo caparato
l’huomo per li cavalli già lungo tempo fa, et che questo
era tutto a sue spese, ma che speravo, che presto
questi signori l’haverebbono havuto presso di loro per
solievo anco della persona mia. Tanto ho stimato
mio debito accennar alla Serenità vostra ad ogni buon fine.
Se bene a dire la verità col servitio, et commando 
--- page 390r---
 publico, haverei ben sentita grandissima consolatione,
che di già esso eccellentissimo Morosini fosse di lungo tempo qua
et io a piedi di vostra Serenità per esser libero da così grave
peso, dalle intolerabil spese, che la guerra di questi
paesi mi fa sentire, trovandomi in maniera indebitato
che ho rossore da me medesimo al solo pensarvi, et mentre
massime incontra difficoltà il mio commesso al poter
riscuoter le mie provisioni correndo già la terza
paga. Questo è buono per quelli a chi Dio benedetto
ha concesso del proprio, et hanno aiuto dalle proprie
facoltà; ma ciò non ho altro, che la Serenità vostra, che me
ne dia; et dalla quale dal 1619 in qua, appunto
nel mese di decembre non ho havuto alcun
aiuto di costa. Ho tacciuto sin qui, stimando meglio
usar questa debita modestia, che importunar le sue
orecchie, ma la necessità mi spinge a romper il
silentio con la Serenità vostra et con quell’eccellentissimo Senato in
altri tempi a me tanto pietoso, munificente, et
liberale, quanto al presente me lo prometto tale. Gratie etc.
Dall’Haya li 5 decembre 1622
di vostra Serenità
humilissimo et devotissimo servitore
Christofforo Suriano

--- page 390v---
Al serenissimo principe di Venetia
prima
n° 446 fin 447

